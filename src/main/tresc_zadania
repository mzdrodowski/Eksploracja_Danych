 Dany jest zbiór uczący zawierający n atrybutów (kolumn) 
oraz kolumnę (n+1) opisującą etykiety klasy, do której 
należy każdy obiekt. Należy napisać program, który podzieli
 przestrzeń na obszary przynależności do poszczególnych 
klas. Każdy z obszarów będzie opisany przez wektor binarny 
np. o długości 3, co oznacza, że znaleziono trzy 
hiperpłaszczyzny, które podzieliły przestrzeń na np. 6 
obszarów związanych z klasami.

Opis dla przypadku dwuwymiarowego (dwie zmienne + klasa):
Szukamy takiej prostej (równoległej do jednej z osi x lub y),
 która odseparuje jak najwięcej elementów jednej klasy 
(wszystkie lub część klasy) od pozostałych obiektów w 
zbiorze. Oddzielone punkty będą znajdowały się po dodatniej 
stronie prostej, pozostałe - po ujemnej. Wektor binarny 
będzie miał długość 1. Wartość 1 w wektorze będzie oznaczała
tę część przestrzeni, w której znalazły się oddzielone 
punkty, zero pozostałą część przestrzeni. Następnie 
usuwamy oddzielone dane ze zbioru i powtarzamy poszukiwanie 
kolejnej prostej, która oddzieli jak najwięcej elementów 
z dowolnej klasy. Po znalezieniu prostej wydłużamy wektor 
binarny. Jeśli znaleziono prostą równoległą do poprzedniej,
 przestrzeń jest podzielona na trzy obszary (z wektorami
 [1,0], [0,1], [0,0]). Jeśli znalezione proste są 
prostopadłe, wówczas przestrzeń jest podzielona na 4 
ćwiartki opisane przez wektory [1,0],[1,1],[0,1],[0,0]. 
Pętlę powtarzamy "odcinając" kolejne grupy punktów i 
wydłużając wektor binarny. Zadanie polega na znalezieniu 
jak najkrótszego wektora binarnego.

Po podzieleniu całej przestrzeni, oryginalnym punktom
 odpowiadają wektory binarne. Należy zapisać do zbioru
 (np. tekstowego) zamiast oryginalnych wartości zmiennych 
wektory binarne i klasę, do jakiej należą obiekty. W ten 
sposób powinien powstać nowy zbiór danych w nowej 
przestrzeni. Następnie należy sprawdzić, wykorzystując np. 
system Weka, czy klasy w nowym zbiorze są separowalne 
liniowo (tzn. czy za pomocą klasyfikatora liniowego na 
całym zbiorze otrzymamy 100% jakość klasyfikacji).

- Program powinien działać dla dowolnej liczby kolumn.
- W przypadku dwuwymiarowym należy zrobić wizualizację 
danych ze znalezionymi prostymi oddzielającymi dane.
- Powinna istnieć możliwość zaklasyfikowania nowego punktu 
do jednej klas - użytkownik podaje wartości atrybutów, 
program zwraca klasę, do której obiekt powinien należeć. 